ΠΜΣ Εφαρμοσμένη Γεωπληροφορική
##############################

:date: 2025-05-01 19:20
:modified: 2025-05-01 19:20
:slug: pms
:lang: greek


Από τον Σεπτέμβριο του 2025 θα λειτουργήσει το **ΠΜΣ Εφαρμοσμένη Γεωπληροφορική** που οργανώνεται  από το Τμήμα Μηχανικών Χωροταξίας Πολεοδομίας και Περιφερειακής Ανάπτυξης του Πανεπιστημίου Θεσσαλίας. Η διαδικασία των αιτήσεων θα ανακοινωθεί σύντομα μαζί με την προκήρυξη του προγράμματος.

**Σκοπός**: Το πρόγραμμα έχει ως αντικείμενο τη θεωρητική προσέγγιση και την εφαρμογή μεθόδων που εντάσσονται στα αντικείμενα των γεωγραφικών συστημάτων πληροφοριών και της τηλεπισκόπησης υπό το πρίσμα των σύγχρονων εξελίξεων στον τομέα της πληροφορικής. Εμβαθύνει ειδικά στην εφαρμοσμένη διάσταση των αντικειμένων των γεωγραφικών συστημάτων πληροφοριών και της τηλεπισκόπησης και αντλεί παραδείγματα από σύγχρονα ζητήματα που αφορούν στον τομέα του χωρικού σχεδιασμού και του περιβάλλοντος.

**Χρονική Διάρκεια:** Σε καθεστώς πλήρης φοίτησης η διάρκεια ειναι 3 ακαδημαϊκά εξάμηνα, σε καθεστώς μερικής φοίτησης 6 εξάμηνα.

**Επιλογή**: Το πρόγραμμα θα παρακολουθήσουν 25 φοιτητές (μέγιστος αριθμός) μετά από διαδικασία επιλογής. Γίνονται δεκτοί πτυχιούχοι του πρώτου κύκλου σπουδών ΑΕΙ της ημεδαπής ή ομοταγών ιδρυμάτων της αλλοδαπής, με πτυχία Πολυτεχνικών σχολών, Γεωγραφίας, Περιβάλλοντος, Πληροφορικής, Οικονομικών Επιστημών, Γεωλογίας, Γεωπονίας, Δασολογίας, Μαθηματικών, Στατιστικής, απόφοιτοι ΑΣΕΙ της ημεδαπής ή αναγνωρισμένων ομοταγών ιδρυμάτων της αλλοδαπής,
απόφοιτοι της Σχολής Αξιωματικών της Ελληνικής Αστυνομίας και απόφοιτοι της σχολής Αξιωματικών Πυροσβεστικής Ακαδημίας, πτυχιούχοι Τμημάτων των Τεχνολογικών Εκπαιδευτικών Ιδρυμάτων (Τ.Ε.Ι.), συναφούς γνωστικού αντικειμένου.

**Οργάνωση της εκπαιδευτικής**: Στο ΠΜΣ προβλέπεται εξ’ αποστάσεως διδασκαλία σε ποσοστό έως εξήντα πέντε τοις εκατό (65%) των ωρών διδασκαλίας.  Οι υπόλοιπες ώρες θα πραγματοποιηθούν στις εγκαταστάσεις του Τμήματος στον Βόλο. Η παρακολούθηση των μαθημάτων είναι υποχρεωτική και το ανώτερο όριο των επιτρεπόμενων απουσιών για κάθε μάθημα ορίζεται στο 20%.

**Πρόγραμμα Σπουδών**: Το πρόγραμμα περιλαμβάνει τα ακόλουθα υποχρεωτικά μαθήματα (συνολικά 90 μονάδες ECTS). A’ Εξ: Επιστήμη Γεωγραφικής Πληροφορίας, Τηλεπισκόπηση και Ψηφιακή Ανάλυση Εικόνας, Γεωγραφικά Μοντέλα, Γεωχωρικός Προγραμματισμός H/Y, Μέθοδοι Έρευνας, Β’ Εξ: Ειδικές Εφαρμογές ΣΓΠ, Χωρική Στατιστική και Μηχανική Μάθηση, Εφαρμοσμένη Χωρική Ανάλυση, Ανάλυση Μεγάλων Γεωδεδομένων, Γεωδημογραφία, Γ’ Εξ.: Διπλωματική εργασία.

**Τέλη φοίτησης**: 2.500€. Προβλέπεται περιορισμένος αριθμός υποτροφιών με κοινωνικοοικονομικά και με κριτήρια αριστείας. 


**Διδακτική ομάδα**: Η βασική διδακτική ομάδα αποτελείται από τους:

`Σταθάκης Δημήτρης <https://www.linkedin.com/in/dstath/>`_, καθηγητής της Πολυτεχνικής Σχολής του Πανεπιστημίου Θεσσαλίας
(Π.Θ.), στο τμήμα Μηχανικών Χωροταξίας Πολεοδομίας και Περιφερειακής Ανάπτυξης.
Κατέχει μεταπτυχιακό τίτλο από το Πανεπιστήμιο του Λονδίνου (University College London)
σε Συστήματα Γεωδαιτικών και Γεωγραφικών Πληροφοριών (1995) και διδακτορικό δίπλωμα
από το ΠΘ (2003). Διετέλεσε μεταδιδακτορικός ερευνητής στο Κοινό Κέντρο Ερευνών (Joint
Research Center) της Ευρωπαϊκής Ένωσης (2004-8), που εδρεύει στην Ispra της Ιταλίας, στο
Ινστιτούτο για την προστασία και την ασφάλεια του πολίτη (IPSC). Έλαβε την υποτροφία του
ιδρύματος Fulbright ως και μετέβη για ένα εξάμηνο στο πανεπιστήμιο Yale (ΗΠΑ) ως
επισκέπτης καθηγητής 2016-7. Διετέλεσε πρόεδρος Δ.Σ. του ν.π.δ.δ. Ελληνικό Κτηματολόγιο
2019-2023, μέλος της Γεωδαιτικής και Γεωφυσικής Επιτροπής του Κράτους κατά το ίδιο
διάστημα, μέλος του Δ.Σ. του Εθνικού Κέντρου Περιβάλλοντος και Αειφόρου Ανάπτυξης
(2010-3), μέλος του Δ.Σ. της Ελληνικής Εταιρείας Γεωγραφικών Συστημάτων Πληροφοριών
(2008-10), μέλος του Δ.Σ. του Πανελλήνιου Σύλλογου Μηχ. Χωροταξίας, Πολεοδομίας &
Περιφερ. Ανάπτυξης. Διδάσκει μαθήματα σχεδιασμού και επιστήμης γεωγραφικής
πληροφορίας. Έχει διατελέσει προσκεκλημένος ομιλητής στα μεταπτυχιακά Γεωπολιτική
(ΕΚΠΑ) και Γεωπληροφορική (Χαροκόπειο) και εκπαιδευτής στην Πολεμική Αεροπορία. Έχει
συνεργαστεί με το Συμβούλιο της Ευρώπης και άλλους διεθνείς οργανισμούς για διάφορα
επιστημονικά θέματα και υπήρξε αντιπρόεδρος στην επιτροπή αξιολόγησης του Horizon2020
(ENV) της Ευρωπαϊκής Επιτροπής.

`Κουκούλας Σωτήριος <http://www.prd.uth.gr/staff/%CE%BA%CE%BF%CF%85%CE%BA%CE%BF%CF%8D%CE%BB%CE%B1%CF%82-%CF%83%CF%89%CF%84%CE%B7%CF%81%CE%B9%CE%BF%CF%82/>`_, Αναπλ. Καθ. ΤΜΧΠΠΑ, με γνωστικό αντικείμενο: Τηλεπισκόπιση,
Χωρικός και Περιβαλλοντικός Σχεδιασμός έχει πτυχίο στις περιβαλλοντικές επιστήμες από το
Πανεπιστήμιο Αιγαίου, Μεταπτυχιακό δίπλωμα ειδίκευσης στην Στατιστική από το
Πανεπιστήμιο του Lancaster στο Ηνωμένο Βασίλειο και Διδακτορικό στην Τηλεπισκόπιση και
Συστήματα Γεωγραφικών Πληροφοριών (Σ.Γ.Π.) από το Τμήμα Γεωγραφίας του Βασιλικού
κολεγίου του Λονδίνου (King’s College London). Ο Δρ Κουκούλας ξεκίνησε την
μεταδιδακτορική του έρευνα στο Πανεπιστημιακό Κολλέγιο του Cork στην Ιρλανδία, στο
τμήμα Γεωγραφίας και στο κέντρο παράκτιων ερευνών. Στην συνέχεια διορίστηκε λέκτορας
στο Πανεπιστήμιο Αιγαίου, όπου και υπηρέτησε ως μέλος ΔΕΠ για είκοσι ένα χρόνια ως το
2023. Η έρευνα του Δρ Κουκούλα έχει επικεντρωθεί στη μελέτη αλλαγών του τοπίου
(παράκτιου και μη) χρησιμοποιώντας την τεχνολογία της Τηλεπισκόπισης και των Σ.Γ.Π. Η
χαρτογράφηση, η χωρική ανάλυση, η παρακολούθηση και μοντελοποίηση των αλλαγών
καλύψεων/χρήσεων γης στον παράκτιο και περιαστικό χώρο αποτέλεσαν βασικούς στόχους
στην έρευνα του. Στο πλαίσιο αυτό, η ανάλυση μεγάλων δεδομένων (big data) και
χρονοσειρών καθώς και οι τεχνικές στατιστικής και μηχανικής μάθησης αποτελούν το νέο
πλαίσιο έρευνας και μελέτης. Ο Δρ Κουκούλας χρηματοδοτήθηκε τόσο από εθνικούς όσο και
από ευρωπαϊκούς πόρους για την έρευνά του και τα αποτελέσματα αυτής, δημοσιεύθηκαν
σε διεθνή επιστημονικά περιοδικά και συνέδρια.

`Λαγαρίας Απόστολος <https://www.linkedin.com/in/apostolos-lagarias/>`_, Επικ. Καθ. ΤΜΧΠΠΑ, με γνωστικό αντικείμενο Χωρικός Σχεδιασμός και
Κλιματική Αλλαγή, είναι διδάκτορας του Τμήματος Αρχιτεκτόνων Μηχανικών ΑΠΘ. Έχει
εργαστεί ως μεταδιδακτορικός ερευνητής στο Ίδρυμα Τεχνολογίας και Έρευνας (Ινστιτούτο
Υπολογιστικών Μαθηματικών) και στο ΕΜΠ (Σχολή Αγρονόμων και Τοπογράφων Μηχανικών
& Μηχανικών Γεωπληροφορικής). Τα ερευνητικά του ενδιαφέροντα επικεντρώνονται στα
μοντέλα της αστικής μορφής, την ανάλυση των χρήσεων γης μέσω Συστημάτων Γεωγραφικών
Πληροφοριών (GIS) και τη σύνδεση χωρικού σχεδιασμού και Κλιματικής Αλλαγής. To
δημοσιευμένο έργο του περιλαμβάνει δημοσιεύσεις σε διεθνή επιστημονικά περιοδικά με
αναγνωρισμένη βαρύτητα στο χώρο της γεωγραφίας και πολεοδομίας (Environment and
Planning B, Applied Geography). Η έρευνά του επικεντρώνεται σε θέματα ανάλυσης της
αστικής μορφολογίας και των αστικών μετασχηματισμών με άξονα σύγχρονες μεθοδολογικές
προσεγγίσεις που αξιοποιούν γεωχωρικές μεθόδους με στόχο την υποστήριξη της λήψης
αποφάσεων στον πολεοδομικό και χωροταξικό σχεδιασμό.

`Λιάκος Λεωνίδας <https://www.linkedin.com/in/leonidasliakos/>`_, Επικ. Καθ. ΤΜΧΠΠΑ (υπό διορισμό), απόφοιτος του Τμήματος Γεωγραφίας του Πανεπιστημίου Αιγαίου από το 2000. Το 2001 απέκτησε τίτλο MSc στην Χωροταξία, Πολεοδομία και
Περιφερειακή Ανάπτυξη από το αντίστοιχο ΤΜΧΠΠΑ του Πανεπιστημίου Θεσσαλίας. To 2021
αναγορεύτηκε διδάκτορας του Πανεπιστημίου Θεσσαλίας (υπότροφος ΙΚΥ), με θέμα
διδακτορικής διατριβής “Μοντέλα αστικής εξάπλωσης και παρακολούθηση με
τηλεπισκόπηση νυκτερινών φώτων”. Είναι εξωτερικός συνεργάτης στο Κοινό Κέντρο Ερευνών
της Ευρωπαϊκής Επιτροπής (Joint Research Centre, Land Resources and Supply Chain
Assessments - JRC.D.3) με κύριο αντικείμενο την επεξεργασία, ανάλυση και οπτικοποίηση
(μεγάλων) δεδομένων, την χαρτογράφηση και την τεχνική υποστήριξη της έρευνας σε θέματα
που άπτονται της παρακολούθησης της ποιότητας του εδάφους σε ευρωπαϊκή κλίμακα. Κατά
το παρελθόν έχει εργαστεί στον ιδιωτικό τομέα, σε επιχειρήσεις με αντικείμενο τα GIS και
την πολεοδομία αλλά και στον ακαδημαϊκό τομέα ως πανεπιστημιακός υπότροφος στο
Πανεπιστήμιο Θεσσαλίας, ως ωρομίσθιος καθηγητής Γεωγραφίας στο ΤΕΙ Ηπείρου και ως
Γεωγράφος σε διάφορες αρχαιολογικές υπηρεσίες. Τα επιστημονικά του ενδιαφέροντα
επικεντρώνονται στην ανάλυση και οπτικοποίηση μεγάλων δεδομένων μέσω της χρήσης
cloud computing, την δορυφορική τηλεπισκόπηση, σε εφαρμογές των GIS στην αρχαιολογική
έρευνα, στην πολεοδομία και την χωροταξία, σε μεθόδους περιφερειακής ανάλυσης, στην
χωρική στατιστική, και στην ανάπτυξη εφαρμογών webmapping. Έχει λάβει μέρος σε
διάφορα συνέδρια με αντικείμενο την αρχαιολογία, τα GIS, την τηλεπισκόπηση και το
Ελεύθερο Λογισμικό/Λογισμικό Ανοικτού Κώδικα.

`Μπαλτάς Παύλος <https://www.ekke.gr/centre/personnel/mpaltas-paulos>`_,  είναι Κύριος Ερευνητής  (Ερευνητής Β’) στο Εθνικό Κέντρο Κοινωνικών Ερευνών (ΕΚΚΕ). Κατέχει Διδακτορικό Δίπλωμα στη Δημογραφία με συνεπίβλεψη των Πανεπιστήμιων του Bordeaux και του Πανεπιστήμιου Θεσσαλίας (ΠΘ), 2015. Διαθέτει δύο μεταπτυχιακούς τίτλους, Πληθυσμός, Ανάπτυξη και Προοπτικές (Π.Bordeaux & ΠΘ, 2009) και Χωροταξικός Σχεδιασμός και Περιφερειακή Πολιτική (ΠΘ, 2001), και δίπλωμα Μηχανικού Χωροταξίας, Πολεοδομίας και Περιφερειακής Ανάπτυξης (ΠΘ, 1999). Έχει εργαστεί ως ερευνητής στον Τομέα Γεωγραφίας και Περιφερειακού Σχεδιασμού της Σχολής Αγρονόμων Τομογράφων Μηχανικών (ΑΤΜ) του ΕΜΠ (2004-2006), στο Παρατηρητήριο Ευρωπαϊκής Δημογραφίας (ODE) του Εθνικού Ινστιτούτου Δημογραφικών Ερευνών (INED) της Γαλλίας (2009-2011), στο Π. Bordeaux (2012-2013), όπως και στα Εργαστήρια Δημογραφικών και Κοινωνικών Αναλύσεων (2013-2015) και Χωρικής Ανάλυσης, Γεωγραφικών Συστημάτων Πληροφοριών και Θεματικής Χαρτογραφίας (2015-2020) του Π.Θ. Έχει διδάξει στο Τμήμα Κοινωνιολογίας του ΕΚΠΑ (2022-2024), στο Π. Bordeaux, στο ΠΘ, στο ΟΠΑ, στο ΑΠΘ και στο Παν. Αιγαίου. Τα επιστημονικά του ενδιαφέροντα εντοπίζονται στον τομέα της Δημογραφίας, με έμφαση στη χωρική δημογραφία, στις μεθόδους και τεχνικές Δημογραφικής Ανάλυσης και στην ανάλυση κοινωνικών φαινομένων, με χρήση μη συμβατικών πηγών δεδομένων. Είναι τακτικό μέλος της ΓΣ του Ελληνικού Ιδρύματος Έρευνας και Καινοτομίας (ΕΛΙΔΕΚ) και συντονιστης (editor in chief) της συντακτικής επιτροπής του επιστημονικού περιοδικού Επιθεώρηση Κοινωνικών Ερευνών (indexed in Scopus).


**Ιστοσελίδα του προγράμματος**: `http://www.prd.uth.gr/egis/ <http://www.prd.uth.gr/egis/>`_


**Πληροφορίες**: τηλ: 24210 74444, email: prdegis@uth.gr
